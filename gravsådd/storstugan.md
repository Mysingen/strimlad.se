# Värdshuset Storstugan

Förestås av [Fru Kalina](fru_kalina.html). Storstugan är belägen intill ett gammalt stenlagt vägkors varifrån sex rutter leder till intillliggande hexagoner på världskartan. Platsen var ursprungligen en välmående handelsplats och by där de flesta husen är byggda i sten eller korsvirke. Under alderkrigens härjningar flydde de flesta av invånarna västerut för att undslippa de trupper som tog användbara hus och andra resurser i besittning. När blodsdimman sedan lade sig över landet flyttade man inte tillbaka utan behöll sin nya bosättning. Bara Kalinas anmoder [Kalantina](kalantina.html) blev kvar med sitt värdshus som hade gjort goda vinster under krigen. Storstugan är idag det enda hus som inte är svårt förfallet.

## Stämning

Storstugan är i vanliga fall en tämligen gemytlig plats med en stor central eldstad under kopparhuv, rejäla möbler i ek och sandat stengolv. Vid spelets början har ett ihållande regn gjort att nya gäster anlänt i strid ström. Samtidigt har ingen tagit sig därifrån p.g.a. vädret och det enkla faktum att alla vägvisare råkar befinna sig på annan ort.

### Andra gäster

Uttråkade drängar från området, nasare som sökt sig till en marknad någonstans österut men regnat inne, etc. Därtill [två rostbröder](broder_rost.html) på hemligt uppdrag. I väntan på bättre väder tjurar de över ölstånkor eller spelkort och muckar gräl med de andra gästerna. De är utanför sitt territorium men vanligt folk gaddar inte gärna ihop sig mot bröderna då det kan utlösa otrevliga konsekvenser för dem själva och hela trakten. Fru Kalina gör vad hon kan för att främlingar inte ska nappa på deras krokade grälbeten.

> Rostbröderna är ute efter en hemsökt penningskatt som de tror finns i området. Detta yppar de naturligtvis inte för vem som helst.

## Vägvisare

Behovet av vägvisare är alltid stort i det glömda landet. Kalinas son [Slur](slur.html) är en sådan. Hans tjänster är nu hett eftertraktade men själv står han inte att finna.

På förfrågan kan Kalina förklara att Slur sannolikt befinner sig hos [Gubben Mons](gubben_mons.html), hennes brors svågers far, som håller till i skogarna nordväst om vägkorset. Kalina oroar sig för att Slurs kusin och ärkerival [Tidir](tidir.html) ska hitta honom där. Tidir anlände till värdshuset under ovädret, i väpnat sällskap, och krävde att få göra upp med Slur. När det stod klart att Slur befann sig på annan ort lämnade sällskapet Storstugan och Kalina gissar att de till slut kommer på tanken att söka Slur hos Gubben Mons. Det vore värt en belöning att få fram en varning och gärna en eskort hem därtill.

> Tipz: SL kan för nöjes skull slänga in någon annan vägvisare åt spelarna att tävla om med andra gäster på värdshuset. De måste i så fall ändå förlora budgivningen för att ha ett motiv att hitta Slur.

## Det spökar

Från en dörr i källaren kommer man in i det dräneringssystem som konstruerats under vägkorset (dvärgiskt arbete) där [Kalantinas ande](kalantina.html) vakar över en skatt av blodspengar. Dörren är förseglad men det går att hitta mer besvärliga vägar in från andra ställen i den förfallna byn.

> Skatten har ett instrumentellt syfte som aktiveras senare i händelseutvecklingen. SL bör alltså inte leda sina äventyrare till den i första taget.

