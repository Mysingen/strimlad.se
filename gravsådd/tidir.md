# Tidir

Karismatisk men farlig och något instabil jägare, kusin och fiende till [Slur](slur.html) samt sökare av kunskap om odöda. God vän med [häxan Xaye](xaye_askmara.html).

## FEJDEN

Som barn upptäckte Slur och Tidir [Kalantinas spöke](kalantina.html) med tillhörande skatt när de klättrade omkring i dräneringen under vägkorset utanför Storstugan. Då de hade en väletablerad tävlingsanda hånade Slur Tidir för hennes feghet om hon inte vågade sig in i graven för att ta något från skatten. Tidir kunde inte smälta detta och lyckades norpa åt sig ett mynt innan Kalantinas gast förargades och satte efter. Sedan dess dras Tidir med psykisk ohälsa och skyller, med viss rätt, mycket av sitt senare livs missöden på Slur.

En konsekvens av skattstölden är Tidirs besatthet med odöda och spöken. Hon hoppas kunna bli löst från sina mardrömmar, osynliga röster, m.m. om hon bara fick kunskap nog att övervinna Kalantinas influens. Denna har annars uppenbarligen krupit in för att stanna. Hon håller tyst om sin stöld från skatten:

* Det är vanhedrande att stjäla från sin egen familj och Kalantina är även Tidirs anmoder.
* Hela episoden är ett pinsamt barnstreck som helst inte ska komma ut.

Tyvärr är det inte hälsosamt att bära omkring på mörka hemligheter men i primitiva fantasyvärldar är det långt mellan psykoterapeuterna. Tidir kommer knappast till insikt om detta på egen hand.

Tack vare sin expertis i vildmarksliv, stora karisma och ett tydligt uttalat mål att söka gravskatter och dödens hemligheter har Tidir kunnat samla ett gäng äventyrslystna lokala förmågor runt sig. Hon är knappast populär bland befolkningen som mest förknippar henne med förolämpningar, knivslagsmål och osunt inflytande på ungdomar.

## FÖLJESLAGARE

### Grao Askanda

Grao är en muskulös pomp som inte drar sig för att råna nya medlemmar i Tidirs följe om han kan finna ett sätt att komma undan med det. Hans andedräkt är obehaglig av rökningen av örter som han tror ska bättra på hans mandom.

### Narvi Nåldyna

Narvi är tystlåten och nedslagen till sättet. Hon har förvisso ökat sin rikedom genom att delta i Tidirs bravader men hennes självbild är ändå dyster. Hon gör som hon blir tillsagd och sväljer verbala kränkningar med en suck och en sorgsen blick. Hennes tillnamn kommer sig av att ha överlevt ett stort antal skott från pilbåge. Hon kan räkna 14 ärr över blandade delar av kroppen.
