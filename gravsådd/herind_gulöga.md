<title>Herind Gulöga - Gravsådd</title>

# Herind Gulöga

Enligt [legenden om Merigall](legender.html#merigall) vandrar Merigalls gulögda barn över Ravland. Barden Herind är ett sådant. I [Trame](trame.html) fann han ett cornucopia av beundran som räckte ända in i Buximils tronsal. Båda förgreningarna av [släkten Tramahan](släkten_tramahan.html) betraktar honom svartsjukt som "sin" och i stadens heliga bad har han hittat najaden Sefyrnea att leka kärlek med. Alla är inte lika nöjda med den nya ordningen som Herind men han är för självupptagen för att lägga märke till sådant.

Personer som ser Herind sublimeras automatiskt att tänka på honung eller honungsbin. Eftersom han vet detta och tar vara på tillfällen att fördjupa kontakten med sina beundrare bär han allt som oftast med sig små behållare med honung att bjuda på.

## Stats

**Släkte:** Eländ
**Yrke:** Skald (nivå 3), Druid (nivå 3 VARSEBLIVNING)
**Grundegenskaper:** STY 2, SMI 4, INT 2, KAR 6
**Färdigheter & talanger:** Lämpliga. Kan något om biodling.
**Utseende:** Hellenistiskt välformad och blondlockig. Har rundade öron som en människa. Honungsgyllene ögon.
**Klädsel:** Rik. Herind har särskilt fattat tycke för färgen [dibromoindigo](trame.html#dibromoindigo).
**Utrustning:** Luta, kejsarharpa, en gyllene dolk (att äta med) och diverse små behållare med honung.
**Tjänare:** Inga formella men Trame späckas av tjänstvilliga som drömmer om att få bardens uppmärksamhet, om än bara för en stund.

> Herind är SLP och får ha två yrken.

## Äventyrskrok

Spelare som försöker hjälpa till att [återställa Bux Bares grav](gravröset.html#aterstallning-av-graven) får nästan automatiskt en anledning att besöka Trame. Gravens inre lås ska, enligt dvärgarna, tecknas av en symbolist av Tramahansk ätt. Trame har en sådan: Mausoleets föreståndare [Daras Döderdressare](släkten_tramahan.html#daras-doderdressare). Kruxet är att dödgrävaren är för sur och överarbetad för att gå med på några utflykter. Istället kan han mena att Herind, som ju också är magiskt kunnig, bör göra något nyttigt för en gångs skull. Att spelarna särskilt bett om en symbolist glömmer man bekvämt bort och tycker sig ha gjort dvärgarna en tjänst genom att skicka någon alls. Att Herind inte är någon Tramahan tycker man kan göra detsamma eftersom barden i praktiken ses som adopterad.

> Förvirring uppstod när mina spelare skulle hjälpa till i detta ärende. De fick Herind med sig istället för Daras vilket knävlade till allt rejält.

## Blandat

* Herinds musik lockar djur och fåglar till sig.
* Herinds musik lockar rastlösa döda till sig. De flockas runt barden och gapar dumt åt de vackra ljuden men surnar till om musiken tystnar. Herind är milt men bestämt förbjuden att beträda Trames viloplatser och ingen kommer någonsin att få bardens tjänster utförda på en begravning. Eller?
* Om Herind tvingas ut på vägarna kommer han att vilja spendera flera dagar på förberedelser så att han kan ta med sig alla sina instrument, inkl. en stor och tung kejsarharpa.
* Herind kan få överdådiga drömmar om storslagen publik. Hör han talas om [Syskonen Syn](syskonen_syn.html) kommer han att drabbas av en förfärlig längtan att imponera på både dem och [Kung Göff](kung_göff.html). Om motparten i en förhandling kan arrangera ett möte så kommer han inte att acceptera någon annan ersättning.
* Herind har ingen som helst känsla för praktik och rimlighet. Hans förmåga till riskbedömning är obefintlig och devisen är att problem alltid kan lösas när de uppstår. Endast dysterkvistar försöker planera bort faror. Sådana personer undviker han och kan bli lagd åt det sorgliga i skaldekonsten om det inte går att komma undan.
