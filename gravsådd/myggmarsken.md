# Myggmarsken

Myggmarsken är ett flackt träsklandskap av småöar, sankmark och vattendrag med mangroveträd. Långbenta fåglar jagar groddjur och småfisk i det grunda vattnet.

Inspiration: [Hexenbracken](http://save.vs.totalpartykill.ca/grab-bag/hexenbracken)

## Vägen dit

Resenärer som kommer norrifrån kan uppskatta områdets storlek till ett par kvadratmil då träsket övergår i bergigare terräng på denna sida. Träsket fylls på av det vatten som rinner ner från bergen.

På södersidan övergår träsket i stäpp med frodigt gräs. Stäppen bebos av vilda, enorma svarta getter. Hjorden leds av en surmulen och lynnig hanne som avskyr halvlingar.

## Invånare

* [Samisam, Kackaren på höga kullen](#samisam).
* [Rifen Rödnagel](rifen_rödnagel.html).
* En [svartalfsby](#svartalfsbyn) där invånarna tillber kadavret av ett uråldrigt vidunder.
* Orchen och biodlaren [Kreshnar Söte](#kreshnar-sote).
* [Sökare](#sokarna) av skapelsens hemligheter, hippies om man så vill, som uppvaktar Samisam.
* [Ryckarna](#ryckarna); odöda människor som drar ner oförsiktiga resenärer i de djupare vattendragen.
* [Odal Surt](#odal-surt), en galen rese som stulit huvudet från kadavret som svartalferna tillber.

## Växtlighet

Psykotropiska svampar och sjögräs som växer i området uppskattas av svartalferna för rekreation och mer allvarsamma syften. Sjögräset lyser svagt om natten under de ljusa årstiderna och är ganska vanligt förekommande. Gräset kan torkas för konsumtion under under vinterhalvåret. Svamparna växer däremot bara på vissa kullar som är lite högre och torrare. De är avsevärt starkare och ger visioner om de äts. De känns lätt igen på den ilsket orangea hatten med ljusblå prickar.

## Samisam

Samisam, Kackaren på höga kullen, runmagiker och botanist, bor i en hydda på träskets högst belägna punkt.

Under kullen finns en grotta med en koloni av fladdermöss. Grottans golv står under vatten och täcks av mössens träck. Taket genomkorsas av rotsystemen från träden som växer ovanför. Stanken är obeskrivlig.

Svartalferna från byn i träsket söker ibland upp Samisam för spirituell vägledning och andra tjänster inom det mystiska. Han är även välkänd bland sökarna vars tältläger återfinns någon kilometer bort.

Samisams lärjunge, [Rifen Rödnagel](rifen_rödnagel.html), är ofta på utfärder i träsket eller anslutande hexagoner. Samisam är särskilt mån om träskets psykotropiska svampar och skickar ibland Rifen att plocka dem.

### Fladdermössen

Samisam roar sig med att träna fladdermössen att nattetid stjäla små metallföremål. De mer begåvade små älsklingarna har även lärt sig att knycka hela penningpungar. Djuren samarbetar.

Samisams tillnamn "Kackaren på höga kullen" kommer delvis av att han kommenderat mössen att flygbomba personer och platser med träck. Detta roade honom kanske alltför mycket. Av aktsamhet om relationen med sina släktesfränder avstår han nu från att ens nämna möjligheten. Detta betyder på inget sätt att förmågan är förlorad.

## Kreshnar Söte

Orchen Kreshnar odlar bin i träskets södra utkanter men gör gärna resor i träsket för att fånga in nya arter. Han använder då sin roddbåt, rökverk att söva bin med, och en låsbar kista som han stänger in rövade kolonier i. Han vaktar sin kista mycket noga och misstänksamt om man stöter på honom på väg hem efter en framgångsrik strapats. Eftersom han refererar till innehållet som sin "skatt" kan det lätt uppstå missförstånd eftersom kistan är fylld av ursinniga bin, inte silver.

> Tipz: Manliga orcher kan inte uttala bokstaven B. Att använda ordet "bi" i samtal med Kreshnar är således ett bidrag till dålig stämning.

## Sökarna

En av de större öarna i Myggmarsken huserar ett semipermanent läger för sökare som finner tillvarons mening med hjälp av markernas psykotropiska grödor. Samisam smickras av den speciella status han åtnjuter bland sökarna och skickar dem gärna på virriga uppdrag, mest för att det roar honom.

## Ryckarna

Dessa odöda soldater sorterade under [Bux Bare Tramahan](gravröset.html#bux-bare-tramahan) i Alderkrigens slutskede. Kompaniet separerades från *Bestämmarens* armé, gick vilse och sedan under när de flydde undan en fiendehord i [Vigstejns utkanter](vigstejns_ruinband.html). Varelserna rör sig över bottnarna av de större vattendragen och gör ibland exkursioner upp på land för att röva bort oförsiktiga resenärer. Blandade skatter från offren är samlade i krypin under mangroveträdens rötter.

## Svartalfsbyn

Invånarna tillber kadavret av ett enormt, förhistoriskt djur. En silver- och kopparskatt är prydligt staplad mellan dess revben. Skallen är borta. Den stals för två månader sedan av Odal Surts posse.

## Odal Surt

Någon kilometer utanför [Vigstejns ruinband](vigstejns_ruinband.html) huserar en grupp resar i och kring ett antal gamla och förfallna dvärgiska maskiner. Det går inte längre att avgöra vilka syften apparaterna en gång haft då dvärgarna monterat ned och fört med sig alla mindre delar. De stommar och skal som återstår är alla i sten och erbjuder bekväm parkering för sittfläsk åt de storvuxna resarna.

Gruppen leds av Odal Surt som ofta sitter på sin "tron", viskandes med det hiskeliga kraniet av något förhistoriskt odjur. De övriga resarna har börjat bekymras över Odals hälsa sedan man tillsammans stal kraniet från svartalferna. Hysset var tänkt som ett kortlivat spratt. Man ville bara pröva alfernas sinne för humor och tänkte lämna tillbaka reliken, och en försoningsgåva därtill, men Odal har kastat denna plan över bord och vaktar föremålet svartsjukt. Resten av gruppen är rådvill då ingen ännu är helt villig att utmana Odal om ledarskapet för gruppen.

Bakom tronen har resarna samlat högar av rester och bråte från sina äventyr, plus en och annan äventyrare som dristat sig för nära skatterna. Olycksaligas kvarlevor attraherar asätare. En flock harpyor är återkommande matgäster.

Odal Surt har blivit galen sedan han stal kraniet av det urtidsdjur som svartalferna tillber. Närmare bestämt är huvudet besatt av svartalfen Hammar Synblödares ande. Hammar är svartalfernas andliga ledare och Samisams gamla läromästare. Odal är känslig för Hammars telepatiska viskningar och har blivit förryckt av kontakten. Han skulle egentligen må bäst av att skiljas från sällskapet som följt med kraniet men Hammars inflytande på försäkrar att detta inte sker av sig självt.

1. Odal blir rädd för äventyrarna och slinker iväg med kraniet för att hålla avstånd. Han lovar att berätta om dolda skatter i någon annan hexagon om de bara låter honom vara. Denna information är undantagslöst falsk.

2. Ett tjut följs av hejdlöst gråtande. Odal lägger pannan i händerna och berättar för äventyrarna att han drabbats av en förbannelse och egentligen inte alls är en jätte utan en rese. Odal ska ha levt lyckligt med hustru och berömdhet för sin skicklighet med det bombastiska stränginstrument resar gärna plägar använda. Detta är dock en lögn inplanterad av Hammar.

3. Odal skriker anklagelser mot äventyrarna. Märkligt nog är dessa sanna, med abrovinken att det är saker som äventyrarna gjort, men inte mot Odal. Om äventyrarna inte gör tydliga gester av ånger och vilja att kompensera jätten blir de attackerade.

4. Odal ställer sig upp och marscherar med en bister uppsyn mot äventyrarna, med avsikten att slå ihjäl varenda en av dem.

5. Fradga väller ut vid jättens mungipor varefter han faller ihop medvetslös. Hammar tar sedan över kroppen och styr den med en grace som mest minner om dockteater. Hammar kan i det här tillståndet lägga besvärjelser (runmagi, dödsmagi).

6. Odal och Hammar samarbetar så att jätten kan attackera samtidigt som Hammar kan lägga sina besvärjelser.

Om kraniet förstörs återfår Odal sitt vett och verkliga personlighet, vilket inte nödvändigtvis är en förbättring. Till dess kan SL slå tärning för att bestämma jättens beteende:
