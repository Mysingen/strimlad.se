<title>Börri Skröjare - Gravsådd</title>

# Börri Skröjare

Börri av Vigstejn hette en dvärgakarl av ovanligt snitt. En begåvad sångare var han, och en manipulatör av naturens väsen. När druidism och stensång snart släppt sina sista hemligheter till virtuosen fann han sig uttråkad och svartsjuk på andras kunnande. [Syskonen Syn](syskonen_syn.html) ömmade för dvärgens missmod och erbjöd honom skolning. Men alvisk livsmagi studeras bäst genom linsen av sin motsats: dödsmagi.

Den då medelålders Börri tog sig tillnamnet Mörkbarb och kallade sig Skröjare — *Bestämmare* av den levande lerans brännmask, dess fixering. Aska föll där han gick fram och alla fruktade honom eftersom han ansågs vara lynnig. Skröjarens familj gavs aldrig en tillfredställande förklaring vad Synerna verkligen avsåg att skapa i deras son.

## Krukmakeriet

Magikerns krukmakeri förseglades efter Börris död och sägs ruva på en mörk arsenal. Sant är i vart fall att fastigheten ligger i den del av [Harkernas rike](kung_göff.html) som idag kallas [Vigstejns ruinband](vigstejns_ruinband.html) och bevakas noga av en permanent utpostering. Man frågar aldrig efter ärende utan skjuter helt enkelt okända som närmar sig lokalerna. (Okända dvärgar ges ett varningsskott och en högröstad uppmaning att vända om.)

Otrevliga manicker från Börris keramikverkstad kan återfinnas lite här och där. T.ex. har [Gubben Mons](gubben_mons.html) två artefakter i sin "kista" på [Stubbasten](stubbasten.html#kistan).

## Barbeskrinet

Under alderkrigens slutskede tillverkade Börri en militär artefakt som gav honom namnkunnighet långt utanför Vigstejn. *Barbeskrinet* är i själva verket inte ett utan två vackert formade skrin i svart och vitt porslin samt guld. Innehållet består av silvermynt som stämplats parvis med runor som, när de förs samman, kan återuppliva en nyligen avliden person av människosläkte (människor, halvalver och resar).

BILDNING (normal): Mynten och vad de användes till är kända från legenden om Bux Bare, *Bestämmaren*.

BILDNING (krävande): Myntens runor är stämplade med dvärgisk precision men är tagna ur det skrivsystem som används i [Trame](trame.html) och har mänskligt ursprung.

### Bakgrund

Börri behövde hjälp av de döda för att studera de levande enligt alvernas anvisningar. Att vanhedra avlidna dvärgar på detta sätt var möjligen *tänkbart* för den ambitiöse magikern men i praktiken helt ogörligt. De irriterande människorna ägnades däremot inte sådana tillsyn och fanns dessutom i myllrande mängder. När [Bux Bare Tramahan](gravröset.html#bux-bare-tramahan) för tredje gången vädjade till Vigstejns bergakung om hjälp mot "ormdyrkarnas" korståg inställde sig Börri och drog därmed in hela riket i människornas krig. Väl i tjänst saknades aldrig kroppar att arbeta med och det är därför Barbeskrinets mynt bara fungerar på släkten i vars ådror människoblod flyter.

> Det var Börri som introducerade Bux till konceptet om *Bestämmare* och förmedlade kontakten mellan Trameättlingen och Synerna.

### Mekanism

Mynten är bara stämplade på ena sidan. Hittar man två identiska mynt och slår ihop dess blanksidor över en nyligen avliden så återbördas personen till något som liknar liv men är... förändrad. Hen är nu knuten till sin *Bestämmare* och helt oförmögen att svika förtroenden som givits av myntbrukaren. I övrigt verkar den förhäxade vara sig själv, om än vänd åt ett frånvarande funderande. Magin helar delvis skador hos den återuppväckte men skyler bara hjälpligt över djupare sår.

Användaren av ett myntpar kan ange en tjänstlösen när den döde väcks. Om villkoren uppfylls så löses dödgångaren från sitt skenliv och dör slutgiltigt. Om ingen lösen anges så kan den väckte i stort sett bara förgöras genom fullständig förbränning eller FÖRINTA ODÖD. Han eller hon kommer att följa sin bestämmare så länge denne lever och sedan långsamt ruttna tills Drejaren förbarmar sig och återför resterna i kretsloppet.

> När Bux använde mynten på sina fallna stridskamrater saknade han kunskap och ro nog att ange tjänstlösen. Spridda delar av Bestämmarens gamla garde väntar sedan 300 år på att ledaren åter ska dyka upp och sörja för ordergivning.

### Placering

[Kalantina](kalantina.html) stal skattens ena skrin från Bux och saboterade därmed hela funktionen. Bestämmarens sista strid stundade och [Storstugans](storstugan.html) giriga madam gömde sig undan förföljare i tunnelsystemet bortom värdshuset. Blodsdimman nådde landsändan samma natt varpå ingen kom för att ta rovet tillbaka. Kalantina försmäktade av törst efter att ha låst in sig lite för väl i sin gömma och hennes ande vaktar fortfarande över skrinet.

Efter förlusten av Bestämmaren och det mesta av hans styrkor fördes det återstående skrinet till Trame där det låstes in i väntan på matnyttig information om hur det eventuellt ännu kunde göra nytta. Sedan dess har det mestadels glömts bort.

Bux närmaste lydande befäl anförtroddes maka par av mynten för användning i akuta lägen. Ett litet antal sådana par går därför att hitta i det fria om man har turen eller oturen att gräva upp ett av bestämmarens gamla garden.
