# Introduktion

Gravsådd är en samling uppslag och äventyrsplatser skrivna för [Fria Ligans Forbidden Lands](https://fria-ligan.pledgemanager.com/projects/forbidden-lands-retro-open-world-survival-fantasy/participate/). Eftersom innehållet tas från en spelardriven kampanj som fortfarande pågår är materialet inte färdigt och har inget givet slutmål. Antikens gnosticism och 1400-talets syn på alkemi finns ändå bland inspirationskällorna (även om det kanske inte märks än), liksom fejder av mer medeltida snitt. En hel del förklaringar till bakomliggande drivkrafter saknas och kommer att saknas tills jag blir tvungen att brodera ut dem. Det hela beror mycket på vad mina spelare tar sig för. Jag vet helt enkelt inte själv förrän det är dags.

Ett antal [förslag till husregler](husregler.html) ingår. De är formgivna för att passa en spelstil där besvärjande är mer svårtillgängligt och riskfyllt än i grundreglerna.

Spelet tar sin början i [värdshuset Storstugan](storstugan.html) där ett antal uttråkade gäster trängs i skydd mot det ihållande regn som varat i flera dagar. Gyttjan ligger som tjock pudding utanför, humöret är på upphällningen och dessutom är traktens vägvisare på annan ort, sannolikt också i väntan på att vädret ska komma på bättre tankar.

