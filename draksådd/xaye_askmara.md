# Xaye Askmara

Xaye är en andra nivåns dödsmagiker som fattat intresse för ett gravröse norr om [Stubbasten](stubbasten.html) och gjort gemensam sak med [Gubben Mons](gubben_mons.html) för att gräva ut det. Mons hoppas på rikedomar som låter honom sluta med det tunga skogsarbetet när åldern nu börjar ta ut sin rätt. Med sin lite makabra och ganska cyniska livssyn är han i vart fall fascinerad av Xayes berättelser om livet bortom livet, och om legenden runt härföraren som ska ligga begravd på platsen. Xaye vill helt enkelt öka sitt kunnande och sin kraft genom den gast som tycks vaka över graven.

Tre unga akolyter följer ständigt Xaye. De uthärdar alla ett tystnadslöfte under sin tidigaste skolning (ingen av dem har lärt sig någon magi än). De är målade med rödblandad aska i ansiktet och bär identiska fotlånga kläder i svart, grått och mörklila.

Xaye litar lika lite som Mons på främlingar men är inte sen att utnyttja dem om det förefaller ändamålsenligt. Hon är konfident i sin förmåga att försvara sig med magi och gör inga försök att dölja sin profession. Något märkligt, kan tyckas, är hon en fruktad men eftersökt helare. Hon följer tesen att allt i skapelsen kan förstås genom sina motsatser och gränserna mellan vad saker är och inte är. Alltså finner hon ett intresse för att vårda liv i sitt sökande efter kunskap om döden.

