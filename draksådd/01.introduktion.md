# Introduktion

Draksådd är en samling uppslag och äventyrsplatser skrivna för [Fria Ligans Forbidden Lands](https://fria-ligan.pledgemanager.com/projects/forbidden-lands-retro-open-world-survival-fantasy/participate/). Eftersom innehållet tas från en spelardriven kampanj som fortfarande pågår är materialet inte färdigt och har inget givet slutmål. Antikens gnosticism och 1400-talets syn på alkemi finns ändå bland inspirationskällorna, liksom fejder av mer medeltida snitt. Läsaren hittar förhoppningsvis något kryddigt att berika sin egen kampanj med, eller spelar innehållet som det presenterats med god behållning.

Ett antal [förslag till husregler](husregler.html) ingår. De är formgivna för att passa en spelstil där besvärjande är mer riskfyllt än i grundreglerna. Kampanjens innehåll är anpassat efter detta. SL med en mer tillåtande inställning till magi torde vilja skala upp motståndet i somliga scener.

Spelet tar sin början i [värdshuset Storstugan](storstugan.html) där ett antal uttråkade gäster trängs i skydd mot det ihållande regn som varat i flera dagar. Gyttjan ligger som tjock pudding utanför, humöret är på upphällningen och dessutom är traktens vägvisare på annan ort, sannolikt också i väntan på att vädret ska komma på bättre tankar.

